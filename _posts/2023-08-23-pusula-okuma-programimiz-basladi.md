---
layout: post
title: Pusula Okuma Programımız Başladı
date: 2023-08-23T20:07:07.732Z
author: kulliyetuneva
categories:
  - Faaliyetlerimiz
featured: true
sticky: false
comments: true
image: /assets/images/photo1692821229.jpeg
---
**Nimetiyle salih amellerin tamamlandığı Rabbimize hamdolsun.** 

Her yeni başlangıç, her yeni salih amel bizi yeni tadılan bir nimet gibi sevindiriyor. Bize yeni kapılar açılmasına ve yeni dostluklar kurulmasına vesile olan bu taze rızkımız da Pusula Okuma Programı oldu bu dönem. Sahih ve şüphelerden arınmış bir imana, Allah katında makbul bir amele, sahibine dünya ve ahirette yoldaş olacak faydalı bir ilme ve arınmış temiz bir kalbe sahip olabilmek çabamızı, bu arayışta olan samimi bir grupla birleştirmek için ihya ve ıslah adına giriştiğimiz Pusula programımız, 21 Ağustos Pazartesi günü başladı.

Arapça ve İslami ilimler sahasında hizmet veren eğitimciler ve sivil toplum temsilcileri, tıptan ilahiyata çeşitli bölümlerden öğrenciler, kendilerine ve ailelerine yetmek ve artmak isteyen sevgili ev hanımları, bir derdi olan, fuzuli işlerden sıyrılarak hayatına anlam katmak isteyen farklı meslek gruplarından beyler ve hanımlardan müteşekkil güzide bin kişiyi aşan bir toplulukla Pusula telegram kanalında Ahmed es-Seyyid hocanın kitaplarını etüt etmeye giriştik.Bu programla kitapları salt okuyup bitirmeyi değil, nitelikli bir okuma ile 3 ay sonra önümüzü daha net görebilmeyi, hedeflerimizi netleştirmeyi, dinimiz adına kaygı sahibi olabilmeyi umut ediyoruz.

Programa çok çeşitli illerden kardeşlerimiz katılım gösterdi. En çok ulaşabildiğimiz şehirler ise şu şekilde: İlk sırada programın merkezi Kayseri yer alırken, sonra ilk on şehir İstanbul, Ankara, Konya, Bursa, Diyarbakır, Kocaeli, İzmir, Samsun, Gaziantep, Şanlıurfa olarak öne çıkıyor.

İnşaAllah Pusula'nın bir sonraki merhalesinde daha çok kardeşimize de ulaşabilmek nasip olur.

Ayrıca programa Türkiye'de okuyan İranlı, Iraklı, Suriyeli öğrenciler de katılım gösterdiler ve bu da bizi "tek ümmet" olma şuuru anlamında ayrıca heyecanlandırıyor.

Pusula'ya katılan kardeşlerimizden tek ricamız,hep beraber başladığımız bu programı aynı sayıyla hep beraber azimle tamamlayabilmek.

Ve programa katılanlara 3 ay boyunca sürpriz konuklar ile kitapların tahlillerinin yapılacağını da şimdiden müjdeleyelim.

Rabbimizden bu işimizi katında kabul buyurmasını ve bereketini kat kat bize göstermesini diliyoruz.

[\#pusula_ahseyyid](<>)